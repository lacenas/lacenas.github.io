# Apiarios na Costa da Morte: as lacenas

Xesús García Devesa, David García San León e Manuel Vilar Álvarez

[“_No país das abellas todo está listo para a chegada da noite_”](https://www.quepasanacosta.gal/opinion/miguel-anxo-mato-fondo/o-pais-das-abellas/20220404132633135050.html) 
[M. Mato Fondo](https://www.facebook.com/miguel.fondo)

**RESUMO:**

Fose cando fose o inicio da apicultura na Costa da Morte, persisten diversas
construcións ligadas á súa explotación, semellantes ás que se conservan no resto
da Europa occidental, que posúen algunhas singularidades merecedoras de máis
aprecio e recoñecemento. Desafortunadamente, a ignorancia, o deixamento, a
dinámica da natureza ou a modernización do substrato en que se atopan, están 
provocando a súa desaparición. Coas que aínda puidemos visitar fixemos unha 
clasificación na que, partindo de dous tipos básicos, distinguimos oito variedades 
en función da morfoloxía e do uso do espazo, afondando na análise das _lacenas_ 
coa finalidade de salientar os matices diferenciais máis significativos. 

**ABSTRACT:**

Whenever it was the beginning of apiculture in Costa da Morte, several constructions 
which are linked to its use persist and they are similar to those structures 
which are preserved in the rest of occidental Europe, possessing some peculiarities 
that deserve more appreciation and recognition. Unfortunately, ignorance, 
abandonment, nature dynamic or the modernisation of the substratum where we 
can find them, are leading them to disappearance. With those we could still visit, 
we have made a classification, based on two basic types, where we distinguish 
eight varieties according to morphology and use of space, going into detail about 
the analysis of _lacenas_ with the purpose of emphasising the most significant differentiating 
hints.

**PALABRAS CHAVE / KEYWORDS:**

Apiarios, alvarizas, colmeas, muros apiarios.  
Apiary, hive, bee house, bee bole, bee shelter.

## Material e métodos

A clasificación dos apiarios fíxose inspirándose nas publicacións de Roussel
(2010) e Chevet (2010), coa finalidade de contextualizar as lacenas, protagonistas
principais do traballo. O material estudado procede da observación directa e fotografado
das mesmas ao longo dunha pescuda de 10 anos (2009 - 2018) en 14
concellos da Costa da Morte. Algunhas delas atopáronse por casualidade facendo
rutas de sendeirismo, pero a maioría proceden da visita aos lugares logo de indagar,
patear e falar coa xente neses emprazamentos; tamén temos feito traballo
de exploración co Google Maps. Para a orientación e xeolocalización servímonos
do compás de man, do GPS e principalmente do Google Maps. Analizáronse e
tipificáronse 1243 fotografías obtidas con cámaras dixitais cuxos datos, xunto cos
de coordenadas e nomes de concellos e lugares, foron obxecto dun tratamento
estatístico.

Para as **lacenas** tratadas individualmente, calculáronse as frecuencias absolutas
e relativas dos valores das variables **altura** sobre o chan (alta/baixa), **uso** (activa/
abandonada), tipo de **fronte**, presenza de **topete**, presenza de **abeiro lateral**,
tipo de **pousadoiro**, aspecto do **pousadoiro**, número de orificios na **piqueira**
(simple ou dobre), **aspecto da piqueira**, **soporte** (tipo de edificación que soporta
a lacena), **localidade** (concello onde se atopa a lacena) e **orientación** xeográfica
(variable numérica circular, de 0º a 360º).

Para esta última variable as frecuencias absolutas dos valores (agrupados en 16
categorías de 22,5º de amplitude) represéntanse nun histograma circular no que
cabe aclarar que unicamente o radio de cada sector é proporcional ao número de
valores atopados nesa categoría (a superficie do sector aumenta desproporcionadamente
co radio, non sendo por tanto representativa).

<Figura 1. Histograma de orientación.>  

Asemade, para as edificacións que servían de **soporte** das lacenas calculáronse
as frecuencias absolutas e relativas das variables tipo de **soporte** (tipo de edificación),
**localidade** (concello onde se atopa a edificación), **número de lacenas**
soportadas, e **coordenadas xeográficas** (latitude e lonxitude en graos decimais).
A frecuencia absoluta das lacenas aparece representada nun cartograma onde se
agruparon en función das coordenadas xeográficas do seu soporte dentro dunha
malla de 10 Km de lado subdividida en 3x3 cuadrículas de tamaño regular.
Asemade, para as edificacións que servían de soporte das lacenas calculáronse
as frecuencias absolutas e relativas das variables tipo de soporte (tipo de edificación),
localidade (concello onde se atopa a edificación), número de lacenas
soportadas, e coordenadas xeográficas (latitude e lonxitude en graos decimais).
A frecuencia absoluta das lacenas aparece representada nun cartograma onde se
agruparon en función das coordenadas xeográficas do seu soporte dentro dunha
malla de 10 Km de lado subdividida en 3x3 cuadrículas de tamaño regular.

<Figura 2. Cartograma de frecuencias.>  

## Introdución

Ata a chegada das colmeas de cadros móbiles, introducidas na península no
ano 1880 polo crego galego don Benigno Ledo, facíanse aquelas como escribe
Moderato Columela (60 d. de C.): “Han de facerse as colmeas segundo a condición
do país. Se este é abundante en sobreiras, sen dúbida as faremos coa maior
utilidade de cortiza, porque non estarán moi frías no inverno nin moi quentes no
verán; se non houbera faranse de vimbios entretecidos; e se estes non se encontran
fabrícanse con toros de árbores escavados ou serrados e feitos táboas [...]” e
situándoas no terreo como aconsellaba Virgilio (29 a.C.): “Escoller para as abellas
un lugar fixo como morada, protexido dos ventos e dos inimigos naturais, con
auga e flora aromática nas proximidades [...]”

Nas pequenas explotacións, as colmeas adoitaban terse no lugar menos sombrizo
da horta, asentadas sobre algunha pedra para separalas da terra e máis ou menos
amparadas das inclemencias ben por unha parede, en marquesiñas feitas con lousas
de pedra ou nalgún nicho do muro. Cando a cantidade era maior tíñanse agrupadas
e afastadas das casas, cerca dalgún rego nas ladeiras solainas dos montes,
acoutadas con muros de pedra e unha soa porta de entrada para resgardalas da
predación. Coa inclinación do terreo tamén se buscaba que, se chovía, correran
as augas e non empozaran, evitando deste xeito o exceso de humidade. Así mesmo,
era frecuente que tiveran algunha árbore no interior do recinto para facilitar
o enxameado das abellas e que non pousaran lonxe, recomendación que fai Luís
Méndez de Torres en 1586, no seu libro _Tratado breve de la cultivación y cura de
las colmenas_: “Los arboles para este effecto son almendros, enzinas, azebuches,
espinos: y han de estar desmochados, y que no se crien altos, porque com mas
facilidad se pueda en ellos coger el enxambre [...]” (Henriques & alii 2010: 70). Estas
construcións, chamadas _alvarizas_, acostuman ser circulares, pero hainas tamén
de planta ovalada, cadrada, irregular e ata lineais. A pluralidade morfolóxica e a
relaxación nos criterios de seguridade (altura e grosor das paredes, espazos abertos...)
varían en función do grao de protección que se precise. De tódolos recintos
para abellas, os máis coñecidos en Galicia quizais sexan as _alvarizas cerradas_, pola
súas dimensións e maior dispersión xeográfica. Este espallamento fai que a denominación
non sexa única: _abellariza, abellarizo, abelleira, alvar, alvariza, alviza,
apiario, colmeal, colmear, corticeiro, cortín, oseiro_... (Rivas Quintas 2009). Son
tamén as máis estudadas, amplamente descritas nos traballos de González Pérez
(1989), Caamaño Suárez (2016), Ladra e Vidal (2010), Henriques & alii (2010).

## Descrición das variedades

Hai dous xeitos de ter as abellas: en colmeas mudables ou en colmeas fixas. As
mudables son máis manexables para o mantemento e castrado, pero menos seguras
contra a predación. As colmeas fixas son menos doadas, pero están máis
protexidas. Ademais disto, hai que falar de dúas circunstancias que incidiron na
morfoloxía dos apiarios da Costa da Morte: medio físico e climatoloxía. Estamos
nunha terra onde a abundancia de pedra facilitou o seu emprego, case que exclusivo,
na solución das necesidades. Por outro lado, a severidade do clima atlántico 
forzou a construción de abeiros que neutralizaran no posible o azoute de
borrascas e vendavais; así pois, calquera que sexa a variedade dos apiarios terán
as colmeas, na maioría dos casos, nalgún acubillo de pedra.

<Táboa 1. Apiarios na Costa da Morte.>  

**Alvarizas cerradas.** Teñen como principal característica seren de planta máis ou
menos cadrada e as abellas protexidas baixo espazos cubertos por laxes de pedra
que, pousadas en cepas, conforman unha especie de marquesiñas con capacidade
para dúas ou catro colmeas. Pola altura das paredes distinguimos dúas variedades:
altas, con muros de dous metros, porta maciza e o terreo dedicado unicamente
ao traballo das abellas (foto 1); baixas, pechadas por valados dun metro,
entrada con cancela (foto 2) e, ás veces, compartindo o espazo circundado coa
horta (foto 3 a) ou calquera outra actividade (foto 3 b). Atopámolas en Dumbría,
Malpica, Mazaricos, Muxía ou Vimianzo. Nalgún caso contan cun refuxio que fai
de almacén e, ocasionalmente, lugar de vixianza.

**Alvarizas abertas.** Maioritariamente lineais aínda que pode habelas curvadas.
Están formadas por unha sucesión de marquesiñas de pedra que conteñen as
colmeas en ringleiras de ata 15 ou 20 metros, xeralmente nalgún monte próximo
(foto 4). Atopámolas en Dumbría e Vimianzo.

**Paredes con nichos.** Son espazos que albergan as colmeas no interior da estrutura
dos muros; adoitan estar a unha altura mínima do chan dun metro e a súa
capacidade tan só admite, xeralmente, un cortizo por nicho (foto 6 a, 6 b). Deste
tipo de apiario falaba o andalusí Ibn al-Awwam (s. XIII): “Outros fanlle ocos redondos
e tamén cadrados en tapia que mire ao mediodía ou ao levante para que as
bañe o sol nacente [...]”. Crane (1983) afonda no estudo das paredes con nichos
(bee boles) e, máis recentemente, Chevet (2010) describe as características das
localizadas no Reino Unido, Bélxica, Italia, España e Francia. Dende o ano 1952, e
creado por Eva Crane, existe un arquivo denominado **IBRA** (International Bee Research
Association) no que se recollen, documental e graficamente, os bee boles
e outros apiarios do Reino Unido, Francia e Grecia.

**Pendellos.** Pequenas construcións rectangulares, cubertas, duns dous metros de
altura e choídas por tres lados. Teñen as colmeas pousadas nun mostrador de
pedra que pecha o recinto polo costado aberto (foto 5). Son parecidos aos alpendres
descritos por Begoña Bas (1983) e Manuel Caamaño Suárez (2016). Por
terras de Cantabria reciben o nome de _telladas_ (Valcuende de Cos 2009).

**Casas das abellas.** Construcións cerradas, con cuberta e porta, específicas para
conter as colmeas en nichos practicados no interior das paredes. As abellas acceden
dende o exterior a través dos furados correspondentes e o apicultor fai o
castrado polo interior. Na Costa da Morte tan só sabemos da chamada _Alvariza
do Cura_, no concello de Vimianzo (foto 7). Obras semellantes son coñecidas en
Palencia como _colmenares de caseta_ (Díaz e Otero 2010), en Cantabria como
_hornilleras_ (Valcuende de Cos 2009) ou en Inglaterra _alcoves_ e _bee houses_ (Crane
1983).

**Lacenas.** Son uns ocos feitos nas paredes de calquera edificación: cabaneis, cabanas,
palleiras, muíños, pombais, hórreos, casas labregas, casas fidalgas, pazos,
igrexas… coa finalidade de conter as colmeas pechadas e ás que se accede para
o castrado dende o interior por unha portiña de madeira. A piqueira, o furado
exterior polo que entran e saen as abellas, é de pequeno tamaño para impedir a
entrada de predadores e facilitar a termorregulación da colonia. Desta forma de
ter as abellas xa fala Columela (60 d.C.): “Tamén se escavaban, incluso no noso
tempo, moradas para as abellas nas mesmas paredes da casería [...]”. Unha cumprida
descrición faina o canteiro José Cernadas Sande (2010: 111):

>   “Consistían nun habitáculo de forma cuadrangular máis alto que ancho, arredor
de 50 ou 60 cm de alto e uns 40 ou 50 cm de ancho, máis de fondo (sic).
Estaban formadas por unha soleira que ía de dentro a fóra, no exterior facíaselle
unha pequena repisa saínte, ás veces moldurada, na cal se pousaban as
abellas ao entrar e saír. Riba desta ía unha lousa vertical, que a pechaba polo
exterior, cun furado por baixo, ás veces tamén moldurado e polo que entraban
e saían as abellas. Nos laterais do interior ían colocados dous membros
escuadrados, e rematando o conxunto ía a tapa, que ás veces sobresaía ao
exterior da fachada, a xeito de topete ou pestaniña, para protexer a entrada
da chuvia. No interior colocábanse dous paus cruzados, onde se formaba a
colmea, e ía pechado por unha porta de madeira, que só se abría para sacar
o mel” (fotos 8 a, 8,b).

Próximos ás lacenas están, entre outros, os _hornillos_ cántabros que describe Valcuende
de Cos (2009) ou os _hornos_ e _armarios_ que se atopan na depresión do río Ebro e
que Robert Chevet (2010) chama por xunto, _ruchers construits a façade fermée_.

<Foto 1. Alvariza de Lucas, Vimianzo>  
<Foto 3a. Grixoa, Vimianzo>  
<Foto 4. Monte Faro, Vimianzo>  
<Foto 6a. Nichos, Cee>  
<Foto 2. Alvariza de Sansobre, Vimianzo>  
<Foto 3b. Muíño de Louredo, Dumbría>  
<Foto 5. Pendello, Malpica>  
<Foto 6b. Nicho, Mazaricos>  

## Afondando nas lacenas

<table>
<thead></thead>
<tr><td rowspan=8>Soporte</td></tr>
</table>

<Táboa 2. Frecuencias relativas das variables>  

As 1.243 lacenas analizadas encóntranse en 670 soportes repartidos en 14 concellos
da Costa da Morte cunha distribución moi desigual, tendo a máxima concentración
no municipio de Dumbría e a mínima no de Malpica de Bergantiños.

<Foto 7. Casa das abellas, Vimianzo>  
<Foto 8a. Exterior de lacena>  <Foto 8b. Interior de lacena>  
<Táboa 3. Distribución das lacenas nos concellos da Costa da Morte.>  

Para completar a descrición, cabe engadir
que a maioría das lacenas están mirando
ao cuadrante comprendido entre
o Leste e o Sur (dos 90º aos 180º) para
aproveitar ao máximo a calor do sol.

Os **soportes** ordenáronse en 8 grupos
segundo o propósito inicial da construción.
Nalgúns exemplares a clasificación
foi complicada polas reformas posteriores
da edificación ou a falta de interlocutores
aos que inquirir e ata houbo casos nos
que non se decataran delas e/ou descoñecían
o seu significado. O grupo **casa**
abarca igrexas, pazos e vivendas; no grupo **cabanel** incluímos os sobeiros ou as
sobeiras e cabanas; no
grupo **propio** están as
construcións específicas
para abellas, coñecidas
como casa das
abellas e aquelas alvarizas
que teñan algunha
lacena nas paredes
do cerrume; o grupo
**muro** refírese ao peche
dos eidos. Complétanse
os grupos cos **muíños,
hórreos e cortes**.
Sinalar tamén que o
número de lacenas por soporte é variable podendo haber dende unha ata seis ou
máis por fachada, situadas a calquera altura, dende o primeiro ata o último andar.

<Foto 11. Casa en Morquintián, Muxía>  
<Foto 13. Muíño no Fieiro, Carnota>  
<Foto 15. Cabana en Campos, Muxía>  
<Foto 12. Corte en Guisamonde, Muxía>  
<Foto 14. Hórreo no Couto, Ponteceso>  
<Foto 16. Muro en Corcubión>  
<Foto 17. Pombal en Señores, Muxía>  

A lousa vertical que a pecha polo exterior, **fronte**, adoita ser lisa confundíndose
co resto da fachada (foto 18 a), ou aparece salientada exenta do recebo (foto 18
b) e moi poucas veces ornamentada con algunha decoración (foto 18 c). A tapa da
lacena pode prolongarse ao exterior formando un **topete** (foto 19) para protexer
a entrada da chuvia. Raramente, en lugares moi expostos, sobresae algún lateral a
xeito de **abeiro** (foto 20). A soleira normalmente asoma formando un **pousadoiro**,
unhas veces corrido ao longo da fronte ou puntualmente por baixo da piqueira,
e noutras está ausente (fotos 21 a, 21 d). O aspecto dos pousadoiros pode ser informe,
liso ou moldurado. O moldurado tan só se dá nos puntuais con formas de
peañas máis ou menos traballadas e nalgúns casos antropomorfas (fotos 21 b,
21 c). A **piqueira** é mormente simple pero tamén hainas dobres; o seu aspecto
exterior é sinxelo mais ás veces presenta unha pequena ampliación na entrada
a xeito de vestíbulo e con menor frecuencia está enmarcada por unha moldura
(foto 22 ).

<Foto 18a. Frontes lisas>  
<Foto 18b. Frontes salientadas>  
<Foto 18c. Frontes ornadas>  
<Foto 19. Topetes>  
<Foto 20. Abeiros laterais>  
<Foto 21a. Pousadoiros informes e lisos>  
<Foto 21b. Pousadoiros moldurados>  
<Foto 21c. Pousadoiros antropomorfos>  
<Foto 21d. Pousadoiro ausente>  
<Foto 22. Diferentes tipos de piqueiras>  

No que concirne á **altura** o criterio seguido para considerar alta ou baixa unha
lacena, provén dos límites que sinala a lexislación galega para asentamentos apícolas
das explotacións de autoconsumo (DOG nº 126 do 30 de xuño de 2009).
Considérase en dita normativa que as abellas deben iniciar o voo por encima dos
dous metros, cando as colmeas (menos de catro) se encontren como mínimo a
12,50 metros dalgunha vivenda rural ou a 50 metros da vivenda máis próxima dun
núcleo urbano. Son escasas as lacenas en **uso**, algún campesiño que as mantén
por comodidade ou inercia, outras ventureiras e pouco máis. Son menos produtivas
e manexables e non poden competir coas colmeas de cadros móbiles.

## Conclusións

Aínda que o número de lacenas estudadas sexa suficiente como mostraxe, ten
que haber moitas máis e queda moito por investigar. Descoñecemos por que
abundan no occidente galego e non existen nas comarcas orientais ou se as ornamentacións
das frontes e pousadoiros posúen algunha outra intención amais
da estética. Nos dez anos que durou o traballo de campo non só vimos a desaparición
material de lacenas, pola degradación ou transformación dos soportes,
senón tamén como as imos esquecendo.

## BIBLIOGRAFÍA

- AL- AWAM, I. (2003) El Libro de Agricultura. Junta de Andalucía, Consejería de
Agricultura y Pesca.
- BAS, B. (1983) As construcións populares: Un tema de etnografía en Galicia.
Sada: Cadernos do Seminario de Sargadelos nº 44.
- CAAMAÑO SUÁREZ, M. (2016) As construcións da arquitectura popular. Patrimonio
etnográfico de Galicia. Consello Galego de Colexios de Aparelladores e
Arquitectos Técnicos.
- CERNADAS SANDE, J. (2010) Os canteiros. Técnicas e construcións tradicionais
no concello de Carnota. Noia: Editorial Toxosoutos.
- CHEVET, R. (2010) Les murs à abeille dans l´Europe Occidentale. ACAFA nº 3.
Associaçâo do Alto Tejo.  
  <http://www.altotejo.org/acafa/docsn3/Ruchers_dans_la_Vallee_de_l_Ebre.pdf>  
  <http://www.altotejo.org/acafa/docsn3/Les_Murs_a_Abeille_dans_L_Europe_Occidentale.pdf>  
  [Consulta en liña: 27/04/2018].
- CHEVET, R. (2010) Ruchers dans la Vallée de L´Ebre. ACAFA nº 3. Associaçâo do Alto Tejo.  
  <http://www.altotejo.org/acafa/docsn3/Ruchers_dans_la_Vallee_de_l_Ebre.pdf>  
  [Consulta en liña: 30/04/2018].
- CRANE, E. (1983) The Archaeology of Beekeeping. Nova York: Cornell University
Press.
- DÍAZ y OTERO, E. e NAVES CIENFUEGOS, F. J. Los colmenares tradicionales del
Noroeste de España. ACAFA nº 3. Associaçâo do Alto Tejo.  
  <http://www.altotejo.org/acafa/docsn3/Colmenares_Tradicionales_do_NO_de_Espanha.pdf>  
  [Consulta en liña: 30/04/2018].
- DOG nº 126 Decreto 339/2009.
- GONZÁLEZ PÉREZ, C. (1989) A apicultura tradicional no concello de Navia de
Suarna (Lugo). Lugo: Deputación Provincial de Lugo.
- HENRIQUES, F., CANINAS, J.C., LOBATO CHAMBINO, M., TEODORO PRATA,
J., GARDETE, J.J. (2010) Os muros-apiários da Regiâo de Castelo Branco e zona
envolvente. ACAFA nº 3. Associaçâo do Alto Tejo.  
  <http://www.altotejo.org/acafa/docsn3/Muros_da_Regiao_de_Castelo_Branco.pdf>  
  [Consulta en liña: 30/04/2018].
- LADRA, L. e VIDAL, X. (2010) Muros apiários na Galiza Interior: os alvares do
Caurel. ACAFA nº 3. Associaçâo do Alto Tejo.  
  <http://www.altotejo.org/acafa/docsn3/Muros_de_Seceda_do_Caurel.pdf>  
  [Consulta en liña: 06/03/2017].
- MODERATO COLUMELA, L.J. (1824) Los doce libros de Agricultura. Libro Noveno.
II De las abejas. Traducidos al castellano por D. Juan María Álvarez de Sotomayor
y Rubio. Madrid.
- RIVAS QUINTAS, E. (2009) Mel e Cera. O Aceite. Editor: Eligio Rivas Quintas,
C.M. Ourense.
- ROUSSEL, G. (2010) Les enclos à abeilles. ACAFA nº 3. Associaçâo do Alto Tejo.  
  <http://www.altotejo.org/acafa/docsn3/Les_Enclos_a_Abeilles.pdf>  
  [Consulta en liña: 29/04/2018].
- VALCUENDE DE COS, C.J. (2009) Apicultura tradicional y mieles de Cantabria.
Torrelavega: Cantabria Tradicional, SL.
- VIRGILIO. (2012) Geórgicas. Edición bilingüe de Jaime Velázquez. Madrid: Ediciones
Cátedra.

